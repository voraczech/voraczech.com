---
title: "Sakartvelo (Gruzie): Kulturní rozdíly"
created_at: 2024-08-15
updated_at: 2025-04-07
image:
  src: /sakartvelo/difference.jpg
  alt: Kulturní rozdíly, Rustaveli
tags:
  - sakartvelo
  - gruzie
  - kulturní rozdíly
---

Rozdíly mezi zemí, kde je „Jste východní Evropa,” nadávka, a zemí, kde to je kompliment.

> Subjektivní. Jiní lidé tu viděli stejné věci úplně jinak.

## Lidé

### Mluvení

#### Písmo

Vlastní. Navíc mají tři typy, aby to nebylo moc jednoduchý, ale v podstatě vždy používají jen jeden. Jeden znak lze přepsat na jeden nebo dva znaky v latince. Naštěstí ten přepis dodržují a není třeba vše skenovat na překlad.

Používají hodně souhlásek. Například _prosím_ je გთხოვთ (gtkhovt). Možná proto se tu tolik neprosí. Už jen výslovnost některých znaků je peklo.

#### Konverzace

Nezdraví se tu tak často. Ani neprosí. Vlastně ani neděkuje. Ale dělejte to.

Často na sebe řvou, ale nejde o hádku. Nejednou se mi stalo že mě po křičení a bodavém pohledu do minuty poplácali Gruzínci po zádech na důkaz, že je vše v pohodě. Stačí počkat, vychladnou.

Některá slova berou z ruštiny. Když se hádají, je prý někdy nejlepším argumentem nejkvětnatější nadávka v ruštině.

:pic{src="/sakartvelo/letters-meme.jpg" alt="Gruzínské písmo meme"}

### Chování

#### Přívětivost

Často se píše o pohostinosti místních. Z mojí zkušenosti tato tradice ustupuje. Samozřejmě mnoho velice milých lidí existuje ve velkém počtu, ale už bych řekl, že to není výchozí stav.

Co ale pevně zůstává, jsou pevné rodinné vazby (mají slova pro jednotlivé členy, např. tety, podle toho, z jaké strany rodiny jsou). S tím souvisí i úcta ke starším. Gruzínci se občas přetrhnou a pustí sednou starou paní za jakoukoli cenu. Což v kontrastu s tlačením v metru vyvolává zvláštní směs.

#### Tlačení

Zvyk tlačit se a být všude první i za cenu předběhnutí. Asi z dob, kdy nebyl dostatek. Fronty s Gruzínci jsou zkouška trpělivosti.

V metru všichni potřebují stát u východu. _Nechat vystoupit a pak až nastoupit_ se tu teprve učí, natož třeba vystoupit z vozu, ač pojedu dál, abych neblokoval dveře. Navíc se vystupuje jako ve vlaku, tzn. už před zastavením se připravit a dostat se co nejblíž dveřím. A na _stojí se vpravo_ na eskalátoru při větším počtu než malém zapomeňte.

Ale zlepšuje se to. Ještě zlepšit celkovou kvalitu MHD a bude to ok.

#### Příspěvky

Často prochází lidé s plakátem a kasičkou, obzvlášť v metru. Bez plakátu to je často prodej drobností jako kapesníků, s plakátem nejčastěji nějaká charita. Obecně se tu často žebrá, lidé ale nejsou dotěrní.

#### Nedochvilnost

Čas plyne jiným tempem. Dopoledne tu je ráno, chodit na čas není zvykem. Pokud si Gruzínci chtějí být jistí dochvilností na schůzku, ještě ten den si ji potvrdí. U akcí se toto řeší klasickým "open doors" slotem (někdy má i hodinu), kdy akce oficiálně začala, ale vlastně se čeká na zahájení programu.

#### Vendetta

Historicky tu fungovala vendetta mezi rodinami, pokud si něco udělaly. V některých částech mimo město to platí dodnes. Nebezpečí pro turistu v tomto nehrozí.

#### Postávání na ulici

Často v městě mimo centrum stojí u ulice chlapi a nic nedělají. A pokud ano, hrají vrchcáby nebo ~~se hádají~~ konverzují. Myslím, že čekají na práci, když je třeba pomoct na stavbě. Platí na celém Kavkaze.

#### Povstání na ulici

Ano, gruzínské protesty. Není se čeho bát, je dobré vědět, kdy se konají a vyvarovat se případně ulicím, kde jsou (o ulici dvě dál je zase bezpečno). Samozřejmě začínají později než plánovaně, takže se dá jít v klidu na večeři v bezprostředním okolí.

#### Ne-smrkání

Na celém Kavkaze se nesmrká. Nevím, jak to dělají. Hlasité smrkání se bere jako faux-pas, v praxi se na vás otočí pár lidí. Čím dál víc se to přestává řešit, nicméně je to jedna z těch výraznějších věcí.

#### Závislost na mobilu

Přijde mi, že jsou mnohem závislejší na mobilech, je úplně normální, že si aspoň člověk dva projíždí mobil v kině. V metru často hrají hry. Konkrétně jednu, ale přijde mi tak hloupá, že jí nechci dělat promo. V kontrastu s tím si myslím, že Gruzínci jsou i historicky hodně kulturní a sečtělý národ (který si mohl zachovat svoje písmo i v dobách SSSR), prodej knih na ulici je stále běžný.

#### Strach z deště

Nižší práh snášení deště. Může se hodit, pokud chcete někam, kde je zpravidla plno Gruzínců.

#### Nahatí

Být nahatý v sauně ještě pořád není standard. Taky se zlepšuje. A nikdo vás nevyhodí.

#### Prstýnek na pravé ruce

Nevím proč, ale nosí se to. Je to tak běžné, že jsem s tím viděl mural.

:pic{src="/sakartvelo/right-hand-rings.jpg" alt="Prstýnky na pravé ruce"}

#### Modlení

Velký vliv církve je asi očekáván, zaskočení může nastat, když se všichni Gruzínci začnou pokřžovávat v maršrutce (takový kouzelný minibus) - ač to často koreluje s kvalitou jízdy.

#### Rozlévání vody

Docela často vylévají z flašky vodu na chodník. Hádám na ochlazení.

#### Jízda

Doprava na Kavkaze je peklo. A Gruzie je ještě ta příjemnější země. Divoké předjíždění, kolony, nahodilosti. Někdy je lepší přejít na červenou, protože to je bezpečnější. Pro samý chaos se ale lidé víc dívají, takže není třeba se bát. Tolik.

#### Lidé v autech

Auto je tady trochu status, možná proto v nich tráví dost času. Nemyslím teď kolony nebo cesty, ale i když je zaparkované auto, překvapivě tam dost často někdo je.

Mimochodem drtivá většina aut má automatickou převodovku.

#### Lidé v letadlech

Tleskají.

## Jiné

### Psi

Jen v Tbilisi má být na třicet tisíc pouličních psů. Pokud mají na uchu čip, měli by být naočkovaní.

Nejsou nebezpeční, vím jen o dvou případech, kdy pes kousl a v obou to byla nedbalost (šlápnutí na ocas a ruka na místě, přes které se ohnal pes). Stačí do nemocnice a poradit se s doktorem, preventivně ošetří vzteklinu injekcemi, ale nebezpečí není.

Často jsou naopak milí a přítulní, při túrách jdou s vámi klidně hodiny. A na vesnicích jsou často volně i krávy, ty už někomu patří. Doufám.

:pic{src="/sakartvelo/pejska.jpg" alt="Pejska"}

### Dveře

Špatné dveře obecně. Časté používání plastových dveří. Ale i ty "normální" často nejsou v nejlepší kvalitě, ač tak můžou vypadat (hlavně zámky).

### Voda

Z kohoutku se dá pít, Gruzínci si ji nechávají odstát. Dlouhodobě bych ji ale bez filtrů nepil. Pokud jedete na týden dva, je to v pohodě. Dle lokace může být výpadek vody (ve Vake nebo Varketili to je asi nejhorší), každá domácnost má v záloze barely s vodou.

### Život

Na facebooku jsem objevil trefný komentář. Platí obzvlášť pro Tbilisi:

> Věci, se kterými se musíte smířit, když žijete v Gruzii:
> (1) výpadky vody
> (2) výpadky proudu
> (3) hlasité práce na stavbě
> (4) ohňostroje
> (5) vylomeniny v podzních hodinách
> (6) zácpy a zněčištění
> Pokud se s nimi člověk smíří, je tato úžasná země skutečný ráj!!

### Letní čas

Není. Jen standardní čas (ne zimní!). Je to paráda.

### Karty

U restaurací bývá zvykem, že mají dva platební terminály. Ekonomicky to tu dává smysl, nejčastěji se jedná o Bank of Georgia (BoG, Sakarvelos banki) a TBC, sem tam Liberty. Pro platby evropskou kartou to je jedno, Amex funguje možná jen u BoG.

### Různé počasí v Tbilisi

Tohle platí, když člověk cestuje během dne mimo centrum na dvě různá místa - počasí může být tak odlišné, že se v centru potíte v triku a v jiné části je zima i ve svetříku. Sluníčko v jedné části a déšť v jiné. Mnohem častější než v ČR.

### Svastiky

Sem tam se objeví mimo podpory Ukrajiny nebo nenávisti k ruskému režimu i graffiti svastiky. Ta nemá úplně stejnou konotaci jako uprostřed Evropy, je to tu složitější.

Jedno spojení je odkaz na dávnou historii. Existují starověké nálezy vyrytých svastik (lze vidět v Borjomi, kde i pro jistotu vysvětlují kontext). Vzdáleně podobný symbol borjgali se však používá mnohem častěji (mince, aerolinka, sportovní týmy, pohostinství).

Druhým byl odpor. Stalin vězňům slíbil svobodu, když vstoupí do armády. Následně je poslal zpátky do vězení, ti začali rýt svastiky proto, že to bylo něco, proti čemu bojoval.

A třetí je ta ze středu Evropy. Místní nacionalisté (ehm, ultrapravičáci) se často obhajují (maskují) spojeními výše, používají i jiné národní symboly. To je upřímně ten hlavní důvod.

### SMS

Při aktivaci gruzínské karty bude chodit hodně spamu na různé slevy v obchodech nebo autoservisy. Na druhou stranu může přijít SMS od 112 (není časté, ale děje se to) o hlášení extrémního počasí (vedra, vítr, voda).

### Jídlo

Je tu samozřejmě jiné, specifické. Nicméně výhoda je, že je tady všem úplně jedno, co s čím jíte a jak. Velice osvobozující.

## Zdroje

- [Rodina v gruzínštině](https://youtu.be/otmH1WfaWUQ)
- [Moje oblíbené vysvětlení Borjgali](https://youtu.be/xnSRFC5fle4)
- [Georgia's rave revolution](https://youtu.be/e2UFOejcO0U)
  - 6:40 pro „This is not German. This is Georgian.”
- [Kulturní rozdíly v Arménii](https://www.ceskatelevize.cz/porady/16047276686-vyborna-show/224544160330007/) jsou očividně stejné
  - časy 19:30 (o smrkání) 28:08
- [O výpadcích vody a obecně o problémech v Gruzii](https://www.facebook.com/groups/ExpatsInTbilisi/posts/1497578600683794/?comment_id=1497675954007392)
