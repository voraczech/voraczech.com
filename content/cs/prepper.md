---
title: "Prepper, ale normální: Jak být připraven a nebýt divný"
created_at: 2024-08-23
updated_at: 2025-04-28
image:
  src: /calm/prepper/prepper.webp
  alt: Konzervy, prepper
language: cs
tags:
  - prepper
  - návod
  - inspirace
  - klid
---

O více možnostech při životních změnách i v každodenním životě.

- [Opcionality (možnosti)](#opcionality-možnosti)
- [Fyzické věci](#fyzické-věci)
  - [Hotovost](#hotovost)
  - [Víc bankovních účtů](#víc-bankovních-účtů)
  - [Krypto](#krypto)
  - [Cenné kovy](#cenné-kovy)
  - [Víc pasů](#víc-pasů)
  - [Přenosné věci](#přenosné-věci)
  - [Nouzové rezervy / emergency kit](#nouzové-rezervy--emergency-kit)
- [Nehmotná aktiva](#nehmotná-aktiva)
  - [Dobré vztahy](#dobré-vztahy)
  - [Soft skills: vyjednávání, komunikační schopnosti, jazyky](#soft-skills-vyjednávání-komunikační-schopnosti-jazyky)
  - [Hard skills: Řidičák, zbroják, kurzy pro život](#hard-skills-řidičák-zbroják-kurzy-pro-život)
  - [Online služby](#online-služby)
- [Test](#test)
- [Vypadat normální](#vypadat-normální)
- [Zdroje](#zdroje)
  - [Knihy](#knihy)
  - [Obecně k prepperství](#obecně-k-prepperství)
  - [Konkrétní](#konkrétní)
  - [Již není k dispozici](#již-není-k-dispozici)

V běžných časech nerozlišujeme mezi mnoha možnostmi nebo situacemi, které si volíme. V těžších časech se ale některé z nich ukáží jako užitečnější. V tu chvíli není dopad výběru zanedbatelný.

Preppeři jsou lidé, co se připravují na nejhorší. Někteří jsou i divní a paranoidní. Toto je pro lidi, kteří chtějí žít stejně jako dosud. Ale zároveň být o trochu lépe připraveni.

Pro ty, co normální být chtějí. Nebo jen tak chtějí vypadat.

## Opcionality (možnosti)

Opcionalita dává člověku možnosti, ale ne povinnosti. Často je dodatečná cena zanedbatelná. Taleb to zpopularizoval.

Může to být cokoli. Třeba nákup vícero jízdenek na RegioJet s různými časy odjezdu. Ty se průběhu dne (aspoň 15 minut před) ruší, podle toho, jaký spoj se stíhá. Nákladem je čas a případně propadlá cena jízdenky, pokud ji člověk nestihne zrušit.

Vypisuji možnosti, kde se více možností nepřiplácí. A někdy to i překonává "normální" výběr.

Nejdu do extrémů. Mít podzemní bunkr je jiná disciplína. Rady tady jsou slučitelné s životem normálního člověka.

Přidávám ale i extrémnější verze. Znám lidi, pro které je extrémní verze vášní a našli by se v tom.

Není to checklist. Je to inspirace.

## Fyzické věci

### Hotovost

> Normální verze: hotovost v měně, kterou normálně používám + něco z EUR/USD
>
> Extrémní verze: celá paleta z SDR

> Výhody: Snížení rizika při nefunkčnosti preferenční měny (při více měnách); likvidnost (cash-only podniky); menší utrácení; anonymita
>
> Dodatečné náklady: Váha hotovosti; kurzové riziko; nemožnost určitých finančních operací (úrok); bezpečností opatření na úschovu

Oproti běžné platbě kartou/převodem má ve skutečnosti mnoho výhod:

- Lidé hotovostí zpravidla utrácejí méně na zbytnosti
- Žádné skryté (karetní) poplatky umožňují podniku dostat celou částku
  - Teoreticky nevadí dát nižší spropitné, protože jde mimo záznamy, win-win
- Anonymita

Peníze na účtu jsou ve skutečnosti jen pohledávkou vůči bance. Ač jsou v Evropě pojištěné do částky €100'000 (a ekvivalent), při nutnosti výběru z bankomatu v krizi bude člověk řešit problém vybrat aspoň něco.

Kvůli nemožnosti finančních operací (nemožnost získat úrok na hotovosti) dává smysl mít jen utratitelné množství hotovosti. To ale zároveň musí dostat do bezpečí jednotlivce, případně závislé okolí (rodina, přátelé).

V rámci hotovosti je důležité mít cizí měny. V případě úpadku systému bude preferenční měna (tu, kterou normálně platím) možná bezcenná. Dobrou inspirací pro výběr cizí měny jsou podle mě Zvláštní práva čerpání (SDR). Je to mezinárodní účetní jednotka složená z USD, EUR, JPY, GBP a CNY. S výjimkou čínského renminbi se tyto měny navíc v nejhorším (v nejlepším?) směnit všude za cokoli jiného při dovolené.

### Víc bankovních účtů

> Normální verze: Víc bankovních účtů
>
> Extrémní verze: Distribuce napříč jurisdikcemi i entitami

> Výhody: Snížení nedostupnosti prostředků
>
> Dodatečné náklady: Cena za správu

Není třeba hledat velkou katastrofu. Většinou nastanou malé maléry. Například u banky odstávka služeb. Ale v případě nutnosti zaplatit se hodí mít vždy záložní kartu nebo účet.

Extrémní variantou může být založení účtu v zahraničí. Například v Gruzii lze účet zařídit snadno. Multiměnový účet v Evropě hezky umí Revolut i Wise.

### Krypto

> Normální verze: Bitcoin na lightning network, možná stablecoiny
>
> Extrémní verze: Ještě k tomu hardware peněženku a anonymní coiny (Monero)

> Výhody: Podobné jako u hotovosti; lepší přenositelnost vyšších částek
>
> Dodatečné náklady: Vyšší volatilita; nutnost pochopit (hlavně definitivní ztrátu při špatné úschově)

Naučit se s kryptoměnami je sama o sobě užitečná věc. Není třeba vytvářet zbytečnou komplexitu ani jít do detailů.

Bude stačit pohrát si s bitcoinem (ideálně na lightning network), případně stablecoiny (kryptoměny navázané 1:1 např. na USD). Možná si nějaký koupit na vexlu.

Extrémnější verzí může být koupit si i privacy coiny jako Monero. Nebo nechat větší část majetku na hardwarové peněžence.

### Cenné kovy

> Normální verze: Hezký šperk, klidně nízkokarátový
>
> Extrémní verze: Pravé zlaté šperky; fyzické komodity

> Výhody: Diverzifikace
>
> Dodatečné náklady: Transakční náklady při nákupu a prodeji; úschova; horší přenositelnost

V případě konfliktů nebude čas zjišťovat, kolik karátů to zlato má. I kdyby, je lepší mít menší šperk, který lze rychle vyměnit za potraviny. Se zlatou mincí může člověk pod tíhou okamžiku podlehnout méně výhodné transakci. Je také vhodné mít "drobné".

Pro dlouhohobé držení a pro větší portfolia dává smysl držet určité množství kovu jako určitý hedge na systém, inflaci a snížení celkového rizika portfolia.

### Víc pasů

> Normální verze: Víc fyzických pasů stejné země
>
> Extrémní verze: Víc občanství, žádný trvalý pobyt, přechodné pobyty

> Výhody: Násobně zvýšená flexibilita
>
> Dodatečné náklady: Cena pasu; možná další legislativní zátěž

Mít víc pasů je v ČR legální a normální věc. Je třeba podat důvod, ale to může být cokoli od "dochází místa na stránkách" až po "je tam razítko země, která se nemá ráda se zemí, kam chci jet". Ideální je, když platnost jednoho pasu končí v půlce druhého. Češi můžou mít až 8 pasů.

V případě pořádného preppera lze zvažovat i další občanství. Dá se koupit investicemi (nákup státních dluhopisů, nemovistosti) nebo domestikací. Odlehčenou verzí je požádání o přechodný pobyt. Mnoho Čechů může dosáhnout na slovenské občanství skrze své předky. K tomu je však při žádosti potřeba povolení k dlouhodobému pobytu na Slovensku.

Určitou verzí "mezi" je ještě možnost vůbec nemít trvalý pobyt, jen přechodné. Člověk nemůže volit v komunálních volbách a vzít si hypo. Nebo několikrát za rok bude muset udělat si výlet za hranice.

### Přenosné věci

> Normální verze: Nakupovat přenosné verze produktů
>
> Extrémní verze: Mít jen zanedbatelný majetek ve věcech, které nejsem schopen rychle odvézt

> Výhody: Zvýšení užitkovosti (využití i na cestách), mobilita
>
> Dodatečné náklady: Menší výběr, možná nižší funkcionalita/komfort, případně cena

Je-li cestovní alternativa, koupit ji. Počítač -> Notebook. I věci jako router mají cestovní verze. V případě již přenosných věcí lze "upgradovat" na lehčí zařízení.

Upřímně je tohle trochu antitip, jelikož u přenosných věcí je případná výhoda (přenositelnost) často úměrně kompenzována cenou nebo komfortem. Notebook oproti počítači se stejným výkonem je dražší, ergonomie při práci je navíc výrazně horší. Navíc mini počítače se slušným výkonem už mají rozměry jako tablety.

Smysl ale může pořád dávat upgradovat již přenositelné věci přenositelnějšími, tj. za vyšší cenu kupovat odlehčenější varianty.

### Nouzové rezervy / emergency kit

> Normální verze: Trvanlivé potraviny, zásoby vody / filtry na vodu pro denní použití, lékárnička v autě, pláštěnka, baterky, power banka
>
> Extrémní verze: Příliš trvanlivých potravin, cigaret a nábojů; emergency kit, potřeby nutné na jen v případě katastrof (rádio), vlastní zdroje energie (solární panely)

> Výhody: Durabilita
>
> Náklady: Prostor na uschování

Ač se tohle spoustě lidem zdá za hranou "normálnosti", nedávné živelné katastrofy i v ČR (tornádo, povodně) ukazují, že být hmotně připraven na stav nouze nemusí být tak nepravděpodobné, jak se může na první pohled zdát.

Nejdřív tu je zlatá trojice preppera "cigára, konzervy a náboje" jsou nejuniverzálnější konzervy. Extrémní verzí je zaškrtnutí všech tří. Obzvlášť, když nekouříte. Dodatečné náklady na konzervy jsou nulové, v nejhorším se s tím člověk projí.

Nicméně věcí, které je se v nouzi hodí, je mnohem víc. Jak píše Bárta (2021, str. 259) v knize Sedm zákonů:

> Některé země, například Švédsko nebo Německo, mají příručky pro své obyvatele, ve kterých je nabádají, aby měli doma neustále zásoby na několik dní pro případ nouze. Ty zahrnují samozřejmě několik litrů pitné vody na osobu a den, trvanlivé potraviny, potraviny, které je možno konzumovat bez tepelné úpravy, cukr, kávu, čaj, sušenky, čokoládu, konzervy a zavařeniny, pytle na odpadky, dezinfekci, tabletky na dezinfekci vody, napájecí adaptér do auta, malý plynový vařič, svíčky, rádio na baterie, baterku, základní běžné léky, obvazy, spací pytle, čelové svítilny, v ideálním případě malý agregát a přirozeně i zásoby pohonných hmot v kanystru, běžnou hotovost alespoň na tři dny a některé další.

Hodí se i zařízení na filtraci vody, ať už ve formě filtrů pod dřezem přímo napojených na vodu, nebo konvice s filtrovací sadou (např. Brita). V případě výpadku vody lze nějakou chvíli vyžít bez nutnosti nákupu balených vod. Gruzie mě navíc vyškolila v zásobách vody v kanystrech.

A není to jen věc Gruzie. I japonští (extrémní) minimalisté udržují ve svém majetku barely s vodou. Kvůli menšímu množství věcí musí minimalisté více přemýšlet nad větším množstvím situací a připravit se na ně. Katastrofě se můžou vyhnout nejenom svou rychlou mobilitou, ale i připraveností z jiných životních situací.

Další nápady na rezervy lze najít dole ve zdrojích.

## Nehmotná aktiva

### Dobré vztahy

> Normální verze: Udržovat vztahy včetně vzdálenějších (méně významní přátelé, známí známých)
>
> Extrémní verze: Zvýšit množství vztahů na co nejširší spektrum, děti

> Výhody: Lepší život obecně
>
> Dodatečné náklady: Možná rozstříštěnost vztahů, čas

Mít dobré vztahy otevírá dveře. Je to věc, o které často nepřemýšlíme jako o aktivu. Jsou to přece lidé a naše nejbližší okolí. Ve výsledku se jedná ale o úžasný zdroj obohacení do života, který je navíc vzájemný.

Možností je spoustu, od běžné socializace, přes nahánění přátel na sociálních sítích až po přáním k narozeninám. Cena je nízká, často rovnou odměňující, možné výhody nevyjádřitelné.

### Soft skills: vyjednávání, komunikační schopnosti, jazyky

> Normální verze: Konzumovat hodnotný obsah, vzdělávat se
>
> Extrémní verze: Zbytečné ponoření do problémů s nízkou pravděpodobností, sociální inženýrství

> Výhody: Lepší život obecně
>
> Dodatečné náklady: Naštvanost z toho zeleného ptáčka, který se zase připomíná na lekci ze španělštiny

K budování hodnotných vztahů je také důležité hodnotu přinášet a umět ji získat, je-li třeba. Je to jakýsi nutný doplněk ke kvalitnímu životu - abychom dokázali využít život na maximum, je třeba tyto možnosti umět rozpoznat a použít.

Mimo různé YT videa, Duolinga, knihy a jiné se hodí jednoduše zkoušet (a ano, i neuspět).

### Hard skills: Řidičák, zbroják, kurzy pro život

> Normální verze: Kurzy, co použiju i v normálním životě (např. vaření)
>
> Extrémní verze: Kurzy, co nepoužiju denně, ale mohl bych (kurzy přežití)

> Výhody: Opcionalita, schopnost dostat se do nových životních situací
>
> Dodatečné náklady: Čas, cena

Platí stejné, co u soft skills.

### Online služby

> Normální verze: Vyzkoušet VPN, Tor, šifrovanou komunikaci, kryptoměnové platby
>
> Extrémní verze: Přehánění využívání bez přidaného užitku

> Výhody: Schopnost používat alternativy před jejich nutností (až bude pozdě)
>
> Dodatečné náklady: Cena služeb, komfort, čas

Je vhodné naučit se některé věci předtím, než bude třeba. Pak je člověk často ve stresu i proto, že úplně neví, co dělá. Vyměnit pneumatiku. Jíst hůlkama. Zaplatit novou platební metodou. Používat VPN. Správně se zeptat AI.

Tuto část lze vztáhnout na celou škálu služeb i znalostí. Hlavním cílem je zde online prostor jenom z důvodu, že na něm trávíme dost času, velmi se mění a rychle expanduje. Nové služby mohou být za pár let užitečný nástroj pro větší osobní svobodu.

## Test

Pár věcí, co si vyzkoušet lze,
předtím, než bude zle:

- nechodit týden do obchodu, ani pro pečivo (zjištění slabých míst v zásobách)
- vypnout si na hodinu hlavní jistič (simulace výpadku), mobil, internet
- odstavit vodu
- připravit se, že nepůjde natankovat

Nápady nejsou moje, v rámci udržení soukromí zdroje vynechám.

## Vypadat normální

A ještě jedna kontroverzní věc nakonec.

Pravidlo 38 v _48 zákonech moci_ říká: Myslete, jak chcete, ale chovejte se jako ostatní.

Strategií je zapadnout do definice normálnosti. Cílem útoku bývali historicky lidé, co jakkoli vyčnívali. Cestou k vyšší anonymitě může být papírově nevyčnívat než rebelovat. Prázdný řádek je větší pěst na oko než průměrná hodnota.

---

## Zdroje

### Knihy

- BÁRTA, Miroslav. Sedm zákonů. Brno: JOTA, 2021. ISBN 978-80-7565-640-7.
- GREENE, Robert. The 48 laws of power. London: Profile Books, 1998. ISBN 1-86197-139-7.

### Obecně k prepperství

- [Pavlína Louženská: Jak přežít](https://www.pavlinaspeaks.com/blog/jakprezit)
- [Preppers web](http://www.prepper.cz/)
- [Fórum rozpad](https://rozpad.cz)

### Konkrétní

- [Významnost hotovosti](https://youtu.be/-yGFps9MFQ0)
- [Special drawing rights](https://en.wikipedia.org/wiki/Special_drawing_rights)
- [Proč dává smysl nízkokarátový šperk a ne cihla](https://www.seznamzpravy.cz/clanek/audio-podcast-ve-vate-cekam-vaznou-recesi-zlate-cihly-vas-ale-nezachrani-varuje-investor-217710)
- [Inspirace na emergency kit](https://theprepared.com/bug-out-bags/guides/bug-out-bag-list/)
- [Emergency kit ultra minimalisty](https://youtu.be/XBQBKseozuY?feature=shared&t=269)
- [Smysl investice do vztahů](https://youtu.be/QU2K6XEnA0I)
- [Networking](https://youtu.be/QU2K6XEnA0I)

### Již není k dispozici

- [~Nevyčnívat~](https://youtu.be/fWlZvsXIucE)
  - [~Celý playlist Digitální sebeobrany~](https://youtube.com/playlist?list=PLGJQS0h-wqLQuklhHXDAPH2KKTdKZhttj)
