---
title: "10 dní ničeho: Vipassana, umění žít. Díl první: Před"
created_at: 2024-05-07
updated_at: 2025-03-29
image:
  src: /vipassana/1.png
  alt: Vipassana
language: cs
tags:
  - vipassana
  - meditace
  - klid
---

Jak jsem se během svátků dobrovolně odstřihl od blízkých, žil na dvou jídlech denně, vstával ve čtyři a s nikým nemluvil. Díl první.

> V první části bych chtěl dát vhled, popsat, o co jde a jak jsem se s tím seznamoval až do bodu těsně před začátkem kurzu. Druhou část plánuju koncipovat prakticky, jak samotný kurz probíhá. Třetí část bude více příběhová, jaký vliv to na mě osobně mělo.
>
> Text píšu pro svoje budoucí já, současné známé a lidi, kteří hledají informace o kurzu. Může být proto v určitých pasážích pro někoho dost dlouhý, je úplně v pořádku najít si své a zbytek nechat plavat. Anicca.

Před pár lety jsem na webu forbesu četl článek od člověka, který hledal štěstí v buddhistickém klášteře. Zaujalo mě to natolik, že jsem si po nějaké době na článek vzpomněl a začal ho hledat. S hledáním jsem měl problémy.

Málokdy něco nenajdu. Obzvlášť vím-li, že to existuje. Z googlování (duckduckgování) jsem hledal podle klíčových slov, co jsem si pamatoval. Meditace, brzké ranní vstávání, buddhismus, výprava, hlad. Vyskočila vipassana. To nebylo ono. Možná proto mě to hned nezaujalo.

## Obsah <!-- omit from toc -->

- [Vipassana](#vipassana)
- [Co](#co)
- [Jak](#jak)
  - [Průběh](#průběh)
- [Proč](#proč)
- [Příprava](#příprava)
  - [Registrace](#registrace)
- [Odkazy](#odkazy)
  - [Zdroje na vipassanu](#zdroje-na-vipassanu)
  - [Pro kontext k článku](#pro-kontext-k-článku)

## Vipassana

Rychlé hledání: vipassana je umění žít. Na první dobrou dost nicneříkající, mysl mě tím navíc dovedla na slovenské písničky.

Po dalším hledám jsem zjistil, že to ale docela souhlasí s tím „vždy sám seba nájsť to je to umenie žiť / dívať sa priamo do očí zlým aj dobrým”. Jen tam není hodnocení věcí na dobré a zlé. Vipassana znamená vidět věci, jaké jsou, mít vhled. Čistý vhled na věci kolem. Nechat všechny touhy a averze. To je důležité, ještě se k tomu dostanu.

Po dalším hledáním jsem zjistil, že to je cesta, které je nakonec dosaženo. Hned jsem si vzpomněl na klasické „cesta je cíl”. Nemusím toto tvrzení. Doteď beru cestu jako prostředek k dosažení cíle. I tak (nebo možná právě proto) mi přišlo úsměvné, že cestou zde bylo hledání a cílem byla cesta. A to jak u vipassany samotné, tak u mého seznámení s ním. Za tuto milou zajímavost si u mě vipassana získala první body přízně. Přestávám hledat článek a začínám objevovat něco úplně jiného.

## Co

Kdybych to měl hodně shrnout do jedné věty, tak jde o to, že se člověk přihlásí na desetidenní kurz, kde kromě neustálé meditace jednou za čas i jí, prochází se nebo spí, aby okusil umění žít.

Abych se přiznal, když jsem hledal dál, přišlo mi to docela extrémní, možná až zbytečné. A to jsem teprve začal objevovat, jak to teda funguje.

## Jak

Je to extrémní a vlastně i tak kulturně odlišné, pro mnoho lidí absolutně neuchopitelné. Mám k tomu i méně korektní vtip, ten si raději nechám pro sebe. Tak raději fakta.

> Informace píšu v celé sérii v časovém sledu, kdy ke mně přišly (až na výjimky, pak jsou zmíněny). Zjistil-li jsem něco až během kurzu nebo po něm, objeví se to v dalších částech.

### Průběh

#### Denní režim

Základním pilířem je denní rozvrh. Každý den je stejný:

| Čas           | Aktivita                                                     |
| ------------- | ------------------------------------------------------------ |
| 4:00          | Budíček                                                      |
| 4:30 - 6:30   | Meditujte v hale nebo ve svém pokoji                         |
| 6:30 - 8:00   | Přestávka na snídani                                         |
| 8:00 - 9:00   | Skupinová meditace v hale                                    |
| 9:00 - 11:00  | Meditujte v hale nebo ve svém pokoji podle instrukcí učitele |
| 11:00 - 12:00 | Přestávka na oběd                                            |
| 12:00 - 13:00 | Odpočinek a rozhovory s učitelem                             |
| 13:00 - 14:30 | Meditujte v hale nebo ve svém pokoji                         |
| 14:30 - 15:30 | Skupinová meditace v hale                                    |
| 15:30 - 17:00 | Meditujte v hale nebo ve svém pokoji podle instrukcí učitele |
| 17:00 - 18:00 | Přestávka na čaj                                             |
| 18:00 - 19:00 | Skupinová meditace v hale                                    |
| 19:00 - 20:15 | Rozprava Učitele v hale                                      |
| 20:15 - 21:00 | Skupinová meditace v hale                                    |
| 21:00 - 21:30 | Otázky na učitele v hale                                     |
| 21:30         | Odchod na pokoje - zhasnutí světel                           |

Sečteno podtrženo:

- budíček ve 4
- přes 10 hodin meditace
- 2 jídla (vegetariánská)

Legrace.

#### Pravidla

Současně je důležité během kurzu dodržovat 5 základních pravidel:

1. zdržet se zabíjení živých tvorů (v kurzu vegetariánská strava)
2. zdržet se krádeže
3. zdržet se všech sexuálních aktivit
4. zdržet se lhaní (jednoduché vzhledem k faktu, že se nesmí mluvit)
5. zdržet se užívání všech intoxikantů

Tohle byla jedna z věcí, co mi na první pohled dávala smysl. Během kurzu člověk navíc zjistí, že dávají ještě větší smysl.

Všechny důležité informace jsou na oficiálním (ano, oficiálním) webu vipassany a protože tohle není diplomka, nemám potřebu vyplňovat text a nasměřuju každého na samotný web.

> Všechny relevantní i méně relevantní odkazy dávám přehledně na konec článku

Zcela jistě, tohle je extrémní řešení. Očividně, je to trochu obskurní. Nepochybně, jsou i jiné způsoby. Jasně, není to pro každého. Samozřejmě, není to zaručené. Rozhodně, jdu do toho.

## Proč

Jak si pamatuju si z vejšky: „You spend most of your life inside your head. Make it a nice place to be.” Nebo jak říká Viktor Sheen: „Pamatuj, před svojí hlavou se není kam schovat.” Ano, právě jsem citoval rappera v textu o vipassaně. Znova.

Je to výzva. Chtěl jsem zkusit, kam mě hlava pustí. Co tam případně celou dobu je, "já" o tom nevím a možná mě blokuje.

Taky proto, že na bucket listu jsem měl podobnou položku - strávit nějaký čas v ašrámu / buddhistickém klášteře. Vipassana do toho svým účelem zapadala. Kdybych znal vipassanu, když jsem to psal, napsal bych ji. Chtěl jsem tam napsat nějaké meditační sezení, ale bohužel, pořád jsem neměl k dispozici ten článek z úvodu.

Je tu i argument, že žijeme v nové době. Posun času. Pavlína Louženská píše, že nestíháme čas. Honíme čas, kde se dá a hledáme bezčasí. Extrémní doba, extrémní řešení?

Pořekadlo: „Strom, který chce růst do nebe, musí mít kořeny v pekle,” možná hezky vystihuje celou snahu kurzu - člověk se musí dostat hluboko, vytrhat kořeny, přestat živit oheň. Je to hluboká práce, kterou nikdo jiný za nás neudělá. Mnoho věcí se dá delegovat a nahradit. Tohle ne.

V takových věcech jsem docela střelec - začínám-li si hrát s myšlenkou, při které si známí začnout klepat na čelo, začíná se mi v hlavě formovat plán. Zkušenost mi (bohužel?) dává za pravdu v tom, že to je vždy dobré rozhodnutí.

## Příprava

Výraznější nákresy k absolvování kurzu u mě začaly asi v půlce roku 2023. S tím, že to je ale stále hudba budoucnosti. A pak se to rychle zvrtlo.

Ještě v půlce roku jsem o tom vyprávěl tátovi a pak jedné kamarádce ve stylu: „Nejdřív za rok.” Aktuálně jsou jen dva kurzy za rok v češtině, jeden v létě, druhý v zimě, oba navíc v Polsku (centrum Dhama Pállava). V zimě se mi nechtělo, protože je zima.

Tu kamarádku, říkejme jí Bára (protože se tak jmenuje), to ale dost zaujalo. Tak moc, že si začala hledat víc no a první volný termín byl v zimě. Prý by to i zkusila. Takže jsme se oba šli registrovat.

### Registrace

Vipassana má skvěle vyřešenou organizaci. Z té oficiální stránky (je přeložena pro celý svět) si na ní člověk vybere termín a místo, které mu vyhovuje (je jich přes 200, v různých jazycích), registruje se, počká na potvrzení, dostane instrukce, dostaví se na místo, odpracuje si to, odchází.

Jednoduché.

Registrace začíná zhruba 3 měsíce před začátkem termínu. Náš kurz začal 22. prosince 2023 a končil 2. ledna 2024. Registrace byla tedy v půlce září. Pokud člověk nikdy vipassanou neprošel, je _nový student_ a může se přihlásit jen na desetidenní kurz. Staří studenti, tj. absolventi alespoň jednoho kurzu, mají přístup ke všem kurzům - nejkratší jsou jednodenní, delší trvají i přes měsíc.

Že tam budu na Silvestra, jsem věděl od začátku, oslavu nového roku jsem bral jako nutnou oběť. Ale že tam vlastně budu i na Vánoce, to mi došlo se zpožděním. Nevadilo mi to, vůbec jsem je neměl v hlavě. Tolik k mému vztahu k Vánocům.

Protože jsem si už u předchozího termínu všiml, že se registrace rychle plní (no koukal jsem na něj už předtím, nebudu lhát), museli jsme vyplnit přihlášku hned, co se otevřely registrace. Platí kdo dřív přijde. Do prohlížeče jsem si dokonce nainstaloval Tab Reloader doplněk. Docela stres na to, že se chce člověk na pár dní vyklidnit. A trochu nostalgie z dob, kdy si člověk musel rychle registrovat na vejšce termíny.

Kalm. Zvládli jsme to. Formulář je relativně dlouhý, ale má to důvod. Je to jako vízové otázky do Íránu (k současné situaci tohle přirovnání dozrálo jak mlíko, nehleďte na ni) - jde jim o to zjistit, zda budete v pořádku. Liší se však otázkami - na vipassanu se ptá na různé závislosti, nemoci, něco o málo vás, souhlas s pravidly kurzu a jeho respektování.

#### Postřehy z registrace

Část pro ty, kteří se chtějí na kurz přihlásit.

##### Na formulář je čas

Ač platí "kdo dřív přijde", je to jen na první část registrace. V době, kdy vyplňujete dlouhý dotazník, máte rezervované místo a dost času pečlivě vše zodpovídat. Lidé se i časem odhlašují, takže i lidé, co se registrovali mnohem později (v týdnech) se na kurz dostali, obzvlášť muži.

##### Doba odpovědi se liší

Zatímco Báře přišlo potvrzení zhruba za týden, u mě doplna naplnili dvoutýdenní čekací dobu. Mohlo to být i z důvodu, že se jí ptali na ayahuascu, možná proto, že je žena, které mohli zpracovat rychleji - nakonec to je jedno. Pokud se hlásíte ve více lidech (to je mimochodem taky jedna z otázek), odpověď nemusí přijít všem ve stejný čas.

##### "Problémové" odpovědi

V první řadě - lživé či neúplné odpovědi jsou špatné. Když člověk vyplňuje formulář, může se mu zdát, jak špatný člověk je a může začít trochu přilepšovat realitu, případně něco vypustit. Plánujete-li jít na kurz, buďte pečliví s vyplňováním, velmi pečliví. V této chvíli už o rychlost nejde, systém vám i napíše, že nyní máte zarezervovanou pozici. Napište více než méně.

Hlavně v klidu, všichni mají odpovědi, o kterých si myslí, že jsou problémové. Může to být konzumace návykových látek (i v minimálním množství, včetně alkoholu, cigaret a jiných legálních drog), domněnka toho, že člověk medituje málo, cokoli. Důležité je tam všechno napsat.

Je možné, že se následně organizátoři doptají. Bára například absolvovala sezení v latinské Americe, kde vyzkoušela ayahuascu. Pár dní po vyplnění formuláře se jí zeptali, zda pak měla _near death experience_. Ten měla, navíc se vracely psychotický stavy. Poctivě odpověděla, na kurz mohla. Zpětně viděno by byla hloupost to zamlčet, člověk by se celou dobu v hlavě bál, zda to náhodou není pro něj, když ví něco, co oni ne, mohl by to vzdát. Je důležité, aby tyhle věci věděli, kdyby se něco stalo.

Moje "problémová odpověď" byla spojena s přestěhováním do Gruzie. Jelikož se jednalo o český kurz, byly upřednostněni lidé, kteří žijí v Česku a Slovensku a mluví česky/slovensky. Samozřejmě s čím dál delší prodlevou v odpovědi člověk přemýšlí, jak to přesně mysleli a zda pro něj nakonec to místo zbyde. Zbylo. A bylo tam i mnoho lidí, kteří v Česku nežijí a česky nemluví.

Rychlé mimochodem - ovlivněn Gruzií jsem vytvořil úvodní obrázek ve stylu obrazů z pravoslavného kláštera. Přišlo mi vtipné vyzobrazit takto meditaci. O Gruzii jindy, zpátky k registracím.

##### Formulář znova při příjezdu

Při příjezdu člověk vyplňuje formulář ještě jednou, z většiny je stejný. Může se to zdát jako opruz, je k tomu však důvod - informace se mohly změnit a tíha prostředí může člověka doznat a popsat další informace.

Jeden příklad - během kurzu jeden z účastníků vyplnil až ve formuláři v centru, že má nějaké duševní problémy. Protože vipassana není ozdravné centrum a lektoři nejsou doktoři, musel odejít. Jeho přítomnost by ohrozila jak jeho, tak celý průběh. Neshledá-li organizační skupina vaši vhodnost, má to důvod. Neobcházejte to.

#### Meditační příprava

Příprava na kurz se podobá tomu, co jsem slyšel o přípravě na vytrvalostní běhy. Nikdy jsem žádný vytrvalostní závod neabsolvoval, takže jen z doslechu - není třeba trénovat celý úsek. Příprava na maraton není o běhaní maratonů. A na vipassanu není třeba meditovat hodiny denně.

Abych se přiznal, dost jsem ji zanedbal, ač jsem tušil, že jednou budu tenhle článek psát. Je třeba to ale otočit na svoji stranu - alespoň můžu říct, že není třeba intenzivní příprava, aby to člověk zvládl.

Nechme mluvit čísla: kdy jsem meditoval? Poslední 3 měsíce před kurzem:
:pic{src="/vipassana/meditation-time.png" alt=""}

Ano, záleží také na tom kolik jsem meditoval. Tak ještě jednou: kolik minut jsem meditoval (od doby, co mě napadlo si psát i časy):

| Datum      | Minut meditace |
| ---------- | -------------- |
| 2023-10-31 | 10             |
| 2023-11-01 | 15             |
| 2023-11-07 | 10             |
| 2023-11-08 | 15             |
| 2023-11-09 | 10             |
| 2023-11-10 | 20             |
| 2023-11-14 | 10             |
| 2023-11-16 | 15             |
| 2023-11-25 | 10             |
| 2023-11-26 | 10             |
| 2023-11-27 | 30             |
| 2023-11-29 | 25             |
| 2023-12-01 | 25             |
| 2023-12-03 | 10             |
| 2023-12-04 | 25             |
| 2023-12-06 | 10             |
| 2023-12-11 | 25             |
| 2023-12-12 | 10             |
| 2023-12-20 | 15             |
| 2023-12-21 | 30             |

S touhle (ve srovnání s původním plánem dost chabou) přípravou se to dalo zvládnout.

Pro doplnění: přerušovaně medituju tak 10 let, v intenzivnějších dobách se mi dařilo na krátkou chvíli zakusit přítomný moment (někdo by to nazval moc přítomného okamžiku, možná by o tom napsali i knihu). Jestli jsem před vipassanou meditoval někdy déle než půl hodiny, tak to byla spíše vedená relaxace, jejíž četnost by se dala napočítat na prstech jedné ruky. Tahle příprava ale vůbec není třeba. Ale meditovat předtím silně doporučuju.

Následně jsem si různě zjišťoval, jak je to s jídlem, co si brát, jak to funguje, jak sedět. Ač tento skvostný článek ještě neexistoval, materiálů byl ranec. A další ještě přijdou - ode mě.

## Odkazy

### Zdroje na vipassanu

- [Oficiální stránka vipassany](https://www.dhamma.org/)
- YouTube videa:
  - [Unjaded Jade](https://youtu.be/0oLWuS4ZI80)
  - [10 tipů](https://youtu.be/XatM9JIeh04)
  - [Jak sedět](https://youtu.be/RsBoBSm6dBE)
  - ["Tajnost"](https://youtu.be/RhluAO6QNG0)
- Jiné blogposty:
  - [The Guardian](https://www.theguardian.com/society/2016/mar/31/meditation-retreat-vipassana-new-zealand-exhausting-silence-spiders)
  - [Dle rozvrhu trochu jiná vipassana](https://medium.com/thrive-global/10-days-of-silence-in-a-buddhist-monastery-b50953d6bd0b)
- [Reddit](https://www.reddit.com/r/vipassana/)

### Pro kontext k článku

- Slovenský folkór:
  - [Vašo Patejdl - Umenie žiť](https://youtu.be/T_ZtYi5UlCw)
  - [Majk Spirit - Umenie žiť](https://youtu.be/17brVZYpHhI)
- [Viktor Sheen - Probuzení](https://youtu.be/4T4G-_hWFZY?t=101)
- [Ventolin - Posun času](https://youtu.be/y4Mx2PQe2Q8)

No a očividně, jak mi napsala Bára při psaní článku, má Macklemore [písničku přímo na vipassanu](https://www.youtube.com/watch?v=yxzCeapGv1Y). První vteřiny písně jsou úryvky od Goenky. O něm příště.

Hodně písniček, čas na změnu:

- [Pavlína Louženská o spěchu, o bezčasí](https://pavlinaspeaks.substack.com/p/ahoj-vol58-bezcasi)
- [Kalm meme](https://knowyourmeme.com/memes/panik-kalm)
- [Proč nedávám kontext přímo do textu](https://www.wired.com/2010/05/ff-nicholas-carr/)

---

Děkuji Báře za doplnění a možnost sdílet její část.
